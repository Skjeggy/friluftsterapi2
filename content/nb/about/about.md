---
widget: blank

headless: true

# Order that this section appears on the page.
weight: 80

title: 
draft: false

image:
  filename: featured.jpg
  focal_point: Center
  preview_only: false
  caption: ""

design:
  columns: "1"

---

# Først et tilbakeblikk

Det hele startet egentlig med denne mannen, Leiv Einar Gabrielsen (Bilde 1).

Leiv gjennomførte sitt doktorgradsprosjekt som ansatt ved Avdeling for barn og unges psykiske helse (ABUP) ved Sørlandet Sykehus. I sin studie utforsket han meningsdannelse hos ungdom og her kom det frem at mange
unge mennesker opplevde mening i forbindelse med opphold i naturen. Leiv var selv en friluftsentusiast og ble derfor opptatt av å utforske potensialet for helsefremming og meningssøking
gjennom naturbaserte behandlingstilnærminger. Han disputerte for sin doktorgrad i 2012 og begynte på samme tid å planlegge et klinisk utviklingsprosjekt som omhandlet nettopp sammenhengen
mellom natur og helse. Kollegaer i ABUP, Carina Ribe Fernee og Gunnar Oland Åsen, ble tidlig invitert inn for å bidra i dette utviklingsarbeidet. Både Carina og Gunnar hadde arbeidet en årrekke i ABUP og
hadde selv erfaring med og interesse for naturbasert terapeutisk arbeid. De etablerte en prosjektgruppe, hvor blant annet barnelege/forsker Leif T. Eskedal og medisinsk etiker/forsker Terje
Mesel ble invitert med. Det ble utviklet en forskningsprotokoll og søkt om ekstern finansiering, parallelt som den kliniske utprøving av naturbaserte gruppetilbud ble påbegynt.

Med ekstern finansiering fra Sørlandets kompetansefond reiste først Leiv og Carina på sin første internasjonale konferanse, nemlig Wilderness Therapy Symposium i Park City, USA, i 2014 (Bilde 2).
Dette ble deres første møte med naturbasert arbeid i USA, hvor det finnes mye kompetanse og forskning innen dette feltet.

Senere samme år dro så Leiv, Carina og Gunnar på studiereise til Australia. Her var det flere sentrale miljøer både knyttet til klinisk praksis og forskning som ble avlagt besøk av den norske trioen. Denne
reisen ble svært avgjørende for arbeidet videre, da det var mye lærdom og inspirasjon å hente hos Australske kollegaer. Bildet (Bilde 3) er fra besøket hos Anita Pryor, Ben Knowles og Pete Rae ved
Adventure Works på Tasmania. Andre inspirerende møter var blant annet med James Neill og Daniel Bowen ved Canberra University, Will Dobud ved True North Expeditions og Kylie Agnew ved
Operation Flinders i Adelaide, med flere.

Alle disse erfaringene ble så kombinert med tilgjengelig faglitteratur og forskning, samt tilpasset vår norske behandlingskontekst og friluftslivstradisjon, hvorpå vi utviklet konseptet Friluftsterapi. I årene
2014-15 prøvde vi ut den første versjonen av friluftsterapi (FT 1.0), som ble fulgt av kvantitativ og kvalitativ forskning. I disse første terapeutteamene var fortsatt Gunnar og Leiv sentrale, mens Carina
gikk over i en forskerrolle i forbindelse med hennes doktorgradsarbeid Into Nature som utforsket ungdommers opplevelse av deltakelse i friluftsterapi. Andre sentrale klinikere var i tillegg Martin
Hirte, Vibeke Palucha og Andreas Koksvik som alle ble rekruttert i denne perioden (Bilde 4).

I 2015 var også året da Leiv og Carina deltok på sin første verdenskonferanse innen feltet. Det var den 7. konferansen i rekken av International Adventure Therapy Conference (7IATC) som ble avholdt i
Denver, USA i juni dette året. Denne konferanserekken går av stabelen hvert tredje år og er også treffpunktet for det internasjonale samarbeidsorganet Adventure Therapy International Committee
(ATIC). Leiv og Carina holdt her sin første internasjonale konferanseforedrag hvor de presenterte sine erfaringer med å starte opp et klinisk forskningsprosjekt innen spesialisthelsetjenesten i Norge. De
ble svært godt mottatt, spesielt med tanke på at det sjelden deltok personer fra de nordiske landene på disse konferansene og mange var nysgjerrige på friluftslivskulturen i vår del av verden. Leiv og
Carina ble invitert inn som de første norske representantene i ATIC, og ble også kjent med en tredje skandinaver som dukket opp på samme konferanse, nemlig Tinna J. Mariager, som senere etablerte
Foreningen for Udendørsterapi Danmark og som i samarbeid med Leiv og Carina tok initiativ til å danne det første nordiske nettverket, senere kalt Nordic Outdoor Therapy Network (NOTN).

Basert på kliniske erfaringer og tilbakemeldinger fra deltakerne i FT 1.0, utviklet vi så Friluftsterapi versjon 2.0 som ble prøvd ut i tidsrommet 2017-18. Denne versjonen var mer intensivert tidsmessig
ved å foregå i en tre ukers periode. Dessuten forflyttet man seg lenger bort fra sivilisasjonen ved å tre inn i det vakre naturområdet Setesdals Austhei til vandreturen.

I 2018, var allerede tre år gått siden forrige verdenskonferanse og da det var duket for The 8th International Adventure Therapy Conference (8IATC) var en langt større delegasjon samlet fra de
nordiske landene og også fra Agder. Grunnen var at allerede på 7IATC ble drømmen sådd hos Leiv og Carina om å søke vertskap for verdenskonferansen seks år frem i tid. Selv om det hørtes vilt ut der og
da, hadde de tro på at det kunne være tilstrekkelig tid for å bygge opp momentum i Agder og Norden. Et systematisk arbeid fulgte siden, hvor etter hvert både Kristiansand kommune, Blå Kors og
Universitetet i Agder ble med på «laget». På 8IATC i Australia ble det offentliggjort at vi hadde lyktes med visjonen og Agder-gruppen ble tildelt vertskapet for den 9. konferansen i rekken. På 8IATC stod
Abup for to innlegg på konferansen, både en forskningspresentasjon av Leiv og Carina, og i tillegg et plenumsforedrag hvor Gunnar, Vibeke, Leiv og Carina som Team Norway presenterte vår tilnærming
til naturbasert terapeutisk arbeid. Den ene kvelden hvor hver nasjon skulle presentere seg på en underholdende måte, fremførte dessuten Gunnar et tradisjonelt norsk stev som ble etterfulgt av en
svært ekspressiv trolldans til Dovregubbens hall, hvor også Janne og Leif Roar fra Energiverket i Kristiansand kommune deltok i dansetroppen (Bilde 5).

Siden 2018 har vi beveget oss over i en ny fase hvor vi gradvis har utvidet det naturbaserte tilbudet til å også inkludere diverse frilufts- og aktivitetsbaserte dagtilbud på samtlige av ABUPs tre lokasjoner.
Vi har introdusert Basecamp i Kristiansand som er et fire timers dagtilbud for ungdom som ikke er i full skolegang. I både Lister og Arendal har de en tilsvarende friluftsgruppe, i tillegg til at de også har
startet opp med kajakk og klatring som ukentlige aktivitetsbaserte tilnærminger til terapi i Arendal. I Kristiansand er det blitt integrert oppmerksomt nærvær-/mindfulnessøvelser, samt MediYoga, som
en del av det naturbaserte tilbudet. Som et resultat av denne utvidede virksomheten, ble det besluttet at ABUPs friluftsteam fra 2019 skulle kalles for UT-teamet, eller utendørsterapiteamet.
Videre planer inkluderer blant annet mer naturbasert familieorientert arbeid i fortsettelsen.

2020 skulle bli annerledesåret hvor en stor del av aktiviteten ble avlyst grunnet koronarestriksjoner. Da den planlagte friluftsterapituren i juni ble avlyst grunnet smittevernregler knyttet til
gruppebehandling så vi muligheten for å gjennomføre en teamtreningstur i stedet og et bortimot fulltallig UT-team tilbrakte fire døgn sammen i Setesdals Austhei (Bilde 6). Det ble en magisk tur, hvor
særlig den spektakulære solnedgangen på midtsommernatten som ble tilbrakt på toppen av Reinådalsheii, gjorde varig inntrykk (Bilde 7). Lite ante vi da at Leiv kort tid etter skulle bli
diagnostisert med alvorlig kreftsykdom og at vi kun få måneder senere igjen samlet oss rundt ham, men denne gang i bisettelsen, hvor vi i «flokken» hans hadde brakt med oss gevirer fra Setesdals
Austhei. Leiv er med oss videre i våre tanker og hjerter i det vi vandrer videre gjennom dette forunderlige livet.